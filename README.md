(1) Pravilnik za opis i pristup građi u knjižnicama, arhivima i muzejima (dalje u tekstu Pravilnik) skup je elemenata podataka i pripadajućih odredbi o izvorima, odabiru i oblikovanju podataka, namijenjen identifikaciji i opisu građe koja se prikuplja, pohranjuje, obrađuje, štiti, istražuje, predstavlja i stavlja na raspolaganje korisnicima u knjižnicama, arhivima i muzejima Republike Hrvatske kao samostalnim ustanovama ili ustrojbenim jedinicama unutar ustanovâ, tvrtki i drugih pravnih osoba.

Uz elemente podataka i odredbe namijenjene opisu građe, Pravilnik sadrži i elemente podataka i odredbe koje se odnose na identifikaciju i opis drugih entiteta povezanih s građom: osoba, organizacija, mjesta, razdoblja itd., kao i njihovih međusobnih odnosa. 

Za objašnjenje pojmova identifikacije i opisa vidi (4) i (5).

(2) Podaci o građi i drugim entitetima u knjižnicama, arhivima i muzejima nastaju radom katalogizatora, arhivista, kustosa, dokumentarista i drugih stručnjaka, ali se i preuzimaju iz vanjskih izvora, stvaraju automatiziranim postupcima ili nastaju kombinacijom različitih postupaka. Pravilnik se odnosi na sadržaj podataka koji izvorno nastaju u knjižnicama, arhivima i muzejima u Republici Hrvatskoj. Odredbe Pravilnika ne odnose se na podatke koje informacijski sustavi knjižnica, arhiva i muzeja eventualno preuzimaju iz drugih izvora (npr. međunarodnih baza podataka, skupnih kataloga, baza podataka nakladnika e-časopisa itd.). 

(3) Pravilnik je primjenjiv na različite vrste građe, uključujući:

    prirodoslovne objekte, odnosno objekte i zbirke objekata koji su nastali djelovanjem prirode i namijenjeni su proučavanju prirode
    kulturne objekte, odnosno objekte i zbirke objekata materijalne i nematerijalne kulturne baštine poput umjetničkih djela, uporabnih predmeta, tehničkih tvorevina itd.
    arhivsko gradivo, odnosno objekte i cjeline objekata koji su nastali obavljanjem djelatnosti nekog agenta te dokumentiraju njegove aktivnosti i druge činjenice povezane s njegovim djelovanjem; uključuje osobne i obiteljske fondove, fondove korporativnih tijela (privatnih tijela i tijela javne vlasti) i njihove podjedninice, te općenito građu koja nije objavljena   
    publikacije, odnosno sadržaje zabilježene na različitim medijima i namijenjene javnoj uporabi, uključujući komercijalno raspačavanje i/ili dostupnost putem mreže.  

Odredbe Pravilnika primjenjive su neovisno o ustanovi ili zbirci unutar ustanove u kojoj je jedinica građe pohranjena. 

(4) Identifikacija je utvrđivanje i bilježenje imena, naslova, identifikatora ili drugog niza oznaka pod kojim će se neki entitet pronaći na upit korisnika i po kojemu će se razlikovati od drugih entiteta u informacijskom sustavu.

(5) Opis je stvaranje skupa podataka o nekom entitetu, koji uz identifikacijske podatke (ime, naslov, identifikator itd.) sadržava i druge podatke koji taj entitet opisuju ili dovode u vezu s drugim entitetima.

U informacijskom sustavu opis entiteta obično se korisniku prikazuje kao cjelina u obliku zapisa (npr. bibliografski zapis, kataložna jedinica, kataloška kartica ili dr.). Zapis može biti u tiskanom ili u računalno čitljivom obliku. Računalni zapisi mogu biti pohranjeni u lokalnoj bazi podataka ili se stvarati na upit na korisničkom sučelju. Oblik, način nastanka i prikaz zapisa, uključujući redoslijed elemenata podataka, nisu obuhvaćeni odredbama Pravilnika i utvrđuju se unutar određenog informacijskog sustava. Preporučena sintaksa za pojedine elemente ili skupine elemenata navedena je u Dodatku B. 

(6) Informacijski sustav je cjelokupni sustav postupaka i tehnologijâ koji se u jednoj ili više ustanova koristi za unos, pohranu i pretraživanje podataka. Informacijski sustavi u baštinskim ustanovama mogu imati različitu strukturu i biti dostupni na različitim medijima (npr. u knjižnicama se informacijski sustav može sastojati od knjižničnog kataloga i digitalne knjižnice, a knjižnični katalog može biti podijeljen na bibliografsku i normativnu bazu podataka; u arhivima sustav se može sastojati od elektroničkog kataloga i tiskanih obavijesnih pomagala ili vodiča; u muzejima može postojati sustav primarne i sekundarne muzejske dokumentacije). Različite ustanove u svojim informacijskim sustavima mogu koristiti različite formate ili sheme za unos, prikaz i dijeljenje podataka.

Pravilnik propisuje sadržaj podataka, a ne format kodiranja podataka ili arhitekturu informacijskog sustava. Stoga je primjenjiv u svakoj od ovih vrsta sustava te podržava interoperabilnost i olakšava prijelaz s jednog informacijskog sustava na drugi. 

Pravilnik daje prednost navođenju podataka u standardnom i strukturiranom obliku koji je prikladan za dijeljenje i ponovnu uporabu, ali omogućuje i navođenje u obliku slobodnog teksta u onim informacijskim sustavima u kojima podatke nije moguće strukturirati na propisan način.

(7) Pravilnikom su obuhvaćeni podaci koji su obično javno dostupni za pretraživanje u informacijskim sustavima knjižnica, arhiva i muzeja. Pravilnikom nisu obuhvaćeni administrativni i tehnički podaci. Administrativnim i tehničkim podacima općenito se smatraju:

    podaci izravno namijenjeni upravljanju građom, kao što su pojedinosti o nabavi (npr. otkupna cijena, urudžbeni broj akta nabave), evidencija uporabe (npr. podaci o posudbi), mjere zaštite i osiguranja (npr. uvjeti pohrane, sigurnosne preporuke) itd.
    podaci izravno namijenjeni upravljanju zapisima u informacijskom sustavu (npr. datum stvaranja ili izmjene zapisa).
